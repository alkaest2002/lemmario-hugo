---
title: palmata
letter: P
---
palmata s. f. [der. di palma1], non com. – 1. Colpo di riga o di bacchetta che un tempo i maestri usavano dare per punizione sulla palma della mano ai ragazzi indisciplinati o non diligenti: maestro Conco ... era vago delle femine, come i fanciulli delle palmate (Sacchetti). 2. non com. Colpo dato o battuto con la mano aperta, manata: il vecchio gentiluomo si diede una gran p. nella fronte (I. Nievo); con una fiera p. s’inchiodò sul capo il cappello (Ed. Calandra). 3. ant. La stretta di mano scambiata, battendo energicamente palma contro palma, da due contraenti (uso tuttora vivo nella consuetudine popolare) per confermare solennemente la conclusione di un contratto, spec. nella compravendita.