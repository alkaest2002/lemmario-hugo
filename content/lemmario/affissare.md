---
title: affissare
letter: A
---
affissare (ant. e poet. affiṡare) v. tr. [der. di fissare; cfr. lat. tardo (dei gloss.) affixare, intens. di affigĕre (v. affiggere), part. pass. affixus], letter. – Fissare intensamente con lo sguardo: a. uno, o anche a. gli occhi, lo sguardo in qualcuno, in qualche cosa; quegli uccelli debili di vista, che non affisano gli occhi nella spera del sole (B. Castiglione). Con sign. sim. il rifl. affissarsi, riferito alla persona o agli occhi: Lui guarda, e in lui s’affissa (T. Tasso); fig., fermare l’attenzione o il desiderio su qualche cosa, ostinarsi: s’affissò tutto in usar la forza (Bentivoglio).